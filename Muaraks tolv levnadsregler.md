---
author: Wahnstrom.se
created_at: '2011-12-28T21:15:38Z'
id: Muaraks tolv levnadsregler
links:
  mention:
  - Muarak
  - adasisk
title: Muaraks tolv levnadsregler
---

Den [adasiske] guden [Muarak] har tolv specifika levnadsregler. Dessa är: 1. Adasierna är Muaraks
utvalda folk. Han beskyddar alla adasier så länge de inte vänder sig från de tolv levnadsreglerna.
2. Kvinnan är lika helig som den bördiga jorden eftersom hon ger liv åt kommande generationer. 3.
Den man som inte visar en kvinna vördnad är ingen riktig man och förtjänar inte Muaraks lycka. 4.
Kvinnan skall föra släkten och dess minnen vidare. Släkten kan med säkerhet veta att barnet är
hennes, men ingen kan säkert veta vem som är fadern. 5. Man kan äga jord lika lite som man kan äga
luft eller vatten. Jorden du brukar för att få föda är Muaraks skapelse och är dig bara till låns.
6. Alla skapar sin egen lycka, ingen kan leva på ens förfäders bedrifter. Men alla bär med sig och
lär sig av sina förfäders minnen och lärdomar, lärdomarna från den store guden Muarak. 7. Den som
far med osanning och baktalar sina fränder skall straffas med Muaraks vrede. 8. Lidande är Muaraks
sätt att lära de hårda mjukhet och de högmodiga fromhet. Den som beklagar sig över sitt lidande har
inte lärt sig dess syfte och kommer att fortsätta tuktas av Muarak till dess man kommer till insikt.
9. Endast de fromma är värdiga Muaraks kärlek. 10. Den som öppnar sin dörr åt en främling i nöd
skall själv finna öppna dörrar när nöden tränger sig på och den som ger av sitt bröd åt en
hungrande, skall själv finna bröd när hungern är som starkast. Men den som stänger sin dörr och
själv äter sitt bröd skall finna stängda dörrar och smulor. 11. Den som förlåter skall få förlåtelse
och de som tröstar skall finna tröst. Den som sårar skall såras och den som slår skall slås. 12.
Genom hårt arbete och vedermöda uppnår man lycka och visar Muarak vördnad. Den som arbetar för annat
än mat, kläder och husrum förtjänar inte Muaraks lycka. Den som arbetar för pengar vanhedrar Muaraks
namn.

  [adasiske]: adasisk
  [Muarak]: Muarak